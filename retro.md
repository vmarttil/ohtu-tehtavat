Ensin mainitussa retrospektiivitekniikassa piirretään taululle viiteen sektoriin jaettu ympyrä, jonka sektorit otsikoidaan "Aloitetaan", "Lopetetaan", "Jatketaan", "Enemmän" ja "Vähemmän". Retrospektiivin vetäjä kysyy tiimiltä mitä uusia asioita sen pitäisi alkaa tehdä, mitä sen pitäisi lakata tekemästä, minkä tekemistä sen pitäisi jatkaa, mitä sen pitäisi tehdä enemmän ja mitä vähemmän. Kymmenen minuutin aikana saadut tiimin jäsenten vastaukset näihin kysymyksiin kerätään asianmukaisen otsikon alle, ja lopuksi tehtyjen ehdotusten perusteella päätetään konkreettisia toimia seuraavassa sprintissä toteutettaviksi.

Toiseksi mainitussa retrospektiivitekniikassa tiimin jäsenet kirjoittavat 10-15 minuutin aikana muistilapuille ylös sprinttiin liittyneitä asioita jotka ovat tehneet heidät iloisiksi, surullisiksi tai vihaisiksi. Seuraavaksi kukin esittelee lyhyesti kunkin korttinsa ja kiinnittää sen taululle yhteen kolmesta sarakkeesta (iloinen, surullinen, vihainen), jonka jälkeen samaan asiaan liittyvät kortit niputetaan yhteen ja kaikki saavat antaa äänen esim. 5 tärkeimpänä pitämälleen asialle. Tämän jälkeen äänestetyistä asioista keskustellaan tärkeysjärjestyksessä, keskittyen siihen miten niiden suhteen pitäisi toimia seuraavassa sprintissä, kunnes tunti on kulunut.
